# Favole di Esopo Frigio
Qualche anno fa mia moglie mi regalò una rara edizione delle Favole di Esopo.
Sul frontespizio si legge:

> Favole di Esopo Frigio con la vita del medesimo tradotta ed ornata dal signor
> CO: Giulio Landi. Nuova edizione illustrata, e ridotta a più colta lezione,
> con aggiunta di molte altre Favole di varj accreditati Scrittori. In
> Venezia appresso Francesco Andreola, MDCCCVIII.

Questo libro mi è caro per una serie di motivi, non ultimi l'età, le splendide
illustrazioni e quell'Italiano vetusto che trovo così affascinante. Chissà
quante mani l'hanno consultato nel corso degli oltre due secoli trascorsi dalla
pubblicazione. Poche o molte che siano state, certo oggi il libro non versa in
buone condizioni. All'apertura emana un lieve odore di muffe. Le pagine sono
consunte. I caratteri sono sbiaditi, a volte slavati. Macchie, qualche raro
strappo.

Esistono decine di edizioni moderne delle Favole. Questa in mio possesso
probabilmente non ha particolare valore. Ma è il mio piccolo, prezioso tesoro.
Lo tengo tra le cose più care. Desidero pubblicarne il contenuto. Forse per
offrirgli una possibilità di sopravvivere al suo supporto. Forse perché altri
possano goderne. Sicuramente perchè l'atto stesso di trascriverlo e renderlo
pubblico mi procura un piacere intenso. In ogni caso, in qualche modo e per
qualche motivo, credo se lo meriti.

La mia intenzione è di pubblicare una favola ogni settimana, più o meno. Senza
fretta e senza impegno. Potete consultare il sito [Favole di Esopio Frigio][f].
Seguite [@favolediesopo][tw] su twitter per rimanere aggiornati.

Le Favole di Esopo sono capolavori senza tempo che affrontano temi profondi in
modo semplice ed essenziale. Non fate l'errore di considerarle banali o,
peggio, infantili. Non lo sono. 

*- [Nicola][ni]*

![Favole di Esopo frontespizio][img]


[f]: https://favole.nicolaiarocci.com
[ni]: https://nicolaiarocci.com
[img]: /static/images/frontespizio.jpg
[tw]: https://twitter.com/favolediesopo
